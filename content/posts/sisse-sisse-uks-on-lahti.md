---
date: 2019-08-08T22:42:09.000+00:00
title: Sisse, sisse – uks on lahti!
author: Adél Müürsepp
hero_image: "/content/images/sefiir-kumu-naitus.png"

---
"Sisse, sisse – uks on lahti!" on kolme kunstniku Edith Karlsoni, Eva Mustoneni ja Mary Reid Kelley näitus Kumus. Edith Karlson (sünd. 1983) on eesti skulptor. Ta on lõpetanud Eesti Kunstiakadeemia skulptuuri magistriõppe. Peamiselt kasutab ta oma installatsioonides ja skulptuurides inim- ja loomade kujusid, mis sümboliseerivad erinevaid hirme. Eva Mustonen (sünd. 1986) on õppinud tekstiilikunsti Tartus ja semiootikat Gothenburgis, samuti installatsiooni ja skulptuuri Eesti Kunsti Akadeemias. Tema kunst on peamiselt inspireeritud isiklikest lugudest ja ühiskonna äärealadel elamisest. Mary Reid Kelley (sünd. 1979) on õppinud maalikunsti, kuid peamiselt loob must-valgeid videoid. Ta töötab peamiselt koos Patrick Kelleyga ja etendab pearolle isiklikult. Näituse kuraator on Triin Tulgiste.

Näituse pealkiri on inspiratsiooni saanud teleseriaali "Õnne 13" tegelaselt Johanneselt, kes sellisel muheda vanainimese kombel uusi külalisi tervitas. On mõeldamatu sellist tervitust tänapäeval kasutada. Kuhu on kadunud kokkuhoidvad kogukonnad, etteteatamata külalised ja ennekõike selline pime usaldus võõraste suhtes? Tänapäeval tundub keeruline võõrastega uut kontakti luua, kui iga inimene kulgeb omaenda digitaalsete sõnumite mullis, tähele panemata võimalusi astuda sisse kõrvalolija maailmasse. Kuid tahtmine ju tekib kedagi sisse kutsuda enda elu kõrvalvaatajaks, võtta vastu etteteatamata külalisi. Just sellise tundega saab iseloomustada Kumu uue näituse atmosfääri, kus esemeid ja kehaosasid kasutatakse peibutusena võõraste tähelepanu püüdmiseks ja kus üksikud majapidamistarbed tunduvad nii hüljatuna lakoonilises keskkonnas. Minu jaoks ongi näituse läbivaks teemaks üksindus, kuid samas ka nende tähelepanu vajadus, ja esemete ebaloogilisest asetusest tuleneb ebamugavus.

![](/content/images/kumu-rinnahoidjad.png)

_Eva Mustonen. Xena. 2016. Käsitikand._

![](/content/images/kumu-keha-lamp.png)

_Edith Karlson. Viimnepäev. 2017. Installatsioon._

![](/content/images/kumu-laud-liiliatega.png)

_Eva Mustonen. Kui ma tunnen kellestki puudust, kas see näeks sedaviisi välja? 2013–2014. Installatsioon._

Minu kindel lemmik teos näitusel oli laud liiliatega. Kohe algul jäid silma kaks aspekti teose teose juures. Esiteks, tühja suure halli toa keskel seisev katkine laud tundus väga üksildane ja mahajäetud ning mul hakkas sellest kummalisel kombel väga kahju. Selle efekti tekitas tavapärase mööbli, tooli ja muu magamistoa juurde käiva, puudumine. Teiseks väljendus vaevalt püstiseisvas ja väga õhuliselt seisvas lauas ja liiliates väga tuntavalt haprus. Kuigi kogu kompositsioon seisis kindlalt püsti, oli võimalik ette kujutada, kuidas väiksemgi raskus või tõuge viib selle tasakaalust välja ja see variseb kokku. See resoneeris minuga väga, kuna selles väljendus väga täpselt see tunne, kui mul väliselt tundub olevat kõik korras, kuid ma tunnen, et mul puudub kindel tugisüsteem ja olen vaimselt kokkuvarisemise äärel. 

Samuti tundus teoses läbi käivat aja temaatika. Laua väljavahetatud jalad ja katkine sahtel näitasid minu arvates, et laud on läbi elanud erinevaid olukordi ja paljude tegevustega seotud olnud, mistõttu on näha selle kahjustused. Vastupidiselt lauale pidid liiliad olema värsked ja uued. Huvitav oli siit edasi mõelda, et kuigi see armetu laud on üsna pika aja "läbi elanud", jääb ta ka tõenäoliselt seisma tulevikus, erinevalt värsketest liiliatest, mis praegu mõjuvad väga elujõuliselt, kuid närtsivad ja lagunevad väga kiiresti. Ma pean isiklikult valgeid liiliaid esteetika võrdkujuks, sest need puhtuse sümbol (vähemalt piiblis, mitte niivõrd tänapäevases maailmas) ja samuti nende lõhn ning õied ei püsi kaua, mis tõstab nende ilu väärtust. Seetõttu kujutasid laud ja liiliad minu jaoks kahte erinevat ilu vormi: üks oma hapra püsivusega ja teine elujõulise, kuid põgusa eksistentsiga.

Proovides mõelda, millist ideed kunstnik ise soovis väljendada, tundus mulle see küsimus irrelevantne. Minu jaoks väljendasid selliselt asetatud esemed tunnet. Nende ebaloomulik asetus pani mind tahtmatult mõtlema sellele, kuidas nad võiksid tunda ja seetõttu ma samastusin huvitaval kombel selle lauaga. Minu jaoks oleks kunstniku peale mõtlemine kaotanud osa teose võluvusest. Võib-olla lihtsalt minu soovi tõttu jätta teos võimalikult isiklikult minu omaks jääb mul tunne, et kunstnik sooviski läbi haprust ja üksildust väljendavate esemete tekitada vaatajal assotsiatsioone isiklike kogemuste ja tunnetega. 

Üleüldiselt meeldis mulle näitus tervikuna väga, kuigi minu jaoks ei sobitunud mõned teosed otseselt näituse temaatikaga kokku. See tulenes peamiselt sellest, et tõlgendasin teoseid üsna loovalt ja seetõttu mu arvamus erines kuraatori omast. Selles näituses oli kindlasti tunda feministlikku joont ja sellele väga omast tähelepanu püüdmist litrite ja provokatiivse esemete asetusega. Minu jaoks oli selle näituse kõige õnnestunum ja väärtuslikum osa see, et teosed suutsid tekitada seoseid minule väga isiklike ja teistele teadmata kogemuste, tunnete või mälestustega. Kuna teosed tundusid teadvat või seostuvat nende teisega jagamata lugudega, muutus näitus personaalseks ja kunstnikul õnnestus saada minu kui vaataja usaldus.

**Kasutatud allikad**

[Kumu veebileht]( https://kumu.ekm.ee/syndmus/edith-karlson-mary-reid-kelley-eva-mustonen/)

[Noar. Eva Mustonen.](https://noar.eu/en/artist/eva-mustonen/)